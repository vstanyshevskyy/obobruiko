---
title: '“У мене низька самооцінка, що робити?”'
content:
  - useWhiteForNav: false
    publishTime: 2021-03-18T14:06:40.788Z
    title: '“У мене низька самооцінка, що робити?”'
    image: /assets/uploads/0-n43aartvfjg3cvig.jpeg
    image_title: ""
    text: "\n\nЗ цим питанням Аліса звернулась до психолога. Вона відчуває тривогу у спілкуванні з оточуючими, адже боїться критики. Їй складно відмовляти іншим — пригадує ситуацію, коли говорила з подругою по телефону через що спізнилась на роботу.\n\nПеребування наодинці викликає у Аліси відчуття самотності, тому весь вільний від роботи час вона займається прибиранням, переглядом серіалів чи прогулянками з друзями. Аліса — веб-дизайнер і попри гнучкий графік, вона намагається працювати якомога більше і краще.\n\n- - -\n\nОсь Алісин список вимог до себе:\n\n* отримувати більшу зарплатню,\n* схуднути на 5 кг,\n* мати рівний тон шкіри,\n* отримати водійські права\n* вивчити нарешті англійську,\n* знайти хлопця який би мені подобався, заради якого я могла б змінюватись на краще,\n* відкрити свою справу,\n* об’їздити весь світ\n* …\n\nі ще багато-багато іншого.\n\nАліса розуміє, що невідповідає усім своїм вимогам і страждає через це. Особливо складно їй коли котрійсь із подруг вдається отримати підвищення на роботі, відкрити свою справу чи здати на права. У такі моменти вона критикує себе:***“чому їй вдалося, а мені — ні; чим я гірша?”***і часто їсть солодощі, щоб покращити настрій.\n\n- - -\n\nВід психологині Аліса дізналась, що**самооцінка**— це те як ми самі оцінюємо себе, це наші переконання про власні здібності та нашу цінність.\n\n> Самооцінка формується в дитинстві і залежить від ставлення наших близьких до нас\n\nЯкщо маленьких нас приймають за наші досягнення, прибрану кімнату, охайний вигляд і, навпаки, критикують та порівнюють з іншими коли це не так, то так само у дорослому віці ми приймаємо лише свої успіхи і сваримо себе за невдачі та порівнюємо з іншими.\n\nАлісі згадались слова бабусі —***“10 — це не оцінка”***або***“дивись як гарно твоя подруга грає на фортепіано, а ти чому ні?”***і мами —***“що ти на себе вдягла? у тебе зовсім немає смаку”***. Звісно було багато і добрих послань від близьких, але ці чомусь так в’їлися в пам’ять.\n\n> – Виходить що ми ставимось до себе так як ставились до нас наші найближчі і найважливіші люди? — здивувалась Аліса.\\\n> – Так — відповіла психологиня.\\\n> – Що ж робити? — спитала засмучена Аліса.\\\n> – Поділюсь з вами історією про кактус.\n\n- - -\n\n![](/assets/uploads/0-j79kmewrw4wph9ye.jpeg \"Photo by Annie Spratt on Unsplash\")\n\nУявіть собі доглянутий здоровий кактус, що продається за 300 гривень.*“О, так дешево”*— дивується пані,*“чому такий дорогий?”*— питає інша,*“от якби зацвів, я б купила, а так — ні”*— стверджує третя.\n\nЯкось кактус не забрали з підвіконня і він захворів — кілька листків отримали сонячні опіки. Його ціна впала до 270 гривень. І так само різні люди по-різному оцінюють сам кактус і його вартість.\n\nОцінкові судження людей, не завжди враховують справжньої цінності кактуса. Навіть ціна не повністю залежить від стану самого кактуса, скільки від попиту на нього.**Його справжня цінність в тому, що він є і він — кактус.**\n\nЗдоровий чи хворий, доглянутий чи занедбаний, він один такий.\n\nА його стан залежить від того як до нього ставились, як доглядали, скільки зусиль та любові в нього вклали.Він був здоровим коли його поливали, підживлювали, обробляли від шкідників, слідкували за тим чи достатньо йому світла і тепла. І захворів, коли про нього забули. Ще й ціна на нього впала. Але чи перестав він бути кактусом? Зовсім ні.\n\n> Коли потреби кактуса незадоволені, він страждає, як і ми. Кактус не може змінити оцінку людей про себе, як і ми. Але, на відміну від кактуса, ми можемо подбати про себе і свої потреби.\n\n- - -\n\n![](/assets/uploads/0-1gzjm5vz_j_8kfoe.jpeg \"Photo by Markus Spiske on Unsplash\")\n\n> — Співчуваю кактусу, — зітхнула Аліса.\n>\n> — І я.\n>\n> — Тепер розумію, що оцінка інших, цінність і ставлення до себе це — різні речі. Але як це дбати про себе і свої потреби? — поцікавилась дівчина.\n>\n> — Ключем до наших потреб є наші емоції. Давайте візьмемо вашу ситуацію з подругою. Що ви відчували, коли вона отримала підвищення на роботі?\n>\n> — Хм… з одного боку я раділа за неї, але були й неприємні почуття.\n>\n> — Що це були за почуття?\n>\n> — Мені соромно про це казати, але я заздрила їй\n>\n> — Ага… як почуваєтесь коли говорите про це?\n>\n> — Почуваюсь поганою, відчуваю провину за те, що заздрю.\n>\n> — Нам часто хочеться придушити неприємні емоції і ми картаємо себе за них. Але відчувати будь-які емоції як позитивні, так і негативні — нормально.**Емоції — це всього лише сигнали нашого мозку, які дають нам інформацію про нас самих чи про ситуацію в якій ми опинились.**\n>\n> — Коли ви відчули заздрість до подруги, то чого вам хотілось?\n>\n> — Я дуже хотіла отримати це підвищення і не отримала його.\n>\n> — Що ви відчули, коли не отримали те, чого вам так хотілось?\n>\n> — Мені було сумно і здається ніколи не зможу отримати це підвищення.\n>\n> — Тобто, ви відчули сум і безнадію?\n>\n> — Так, безнадія — це саме те, що я відчувала.\n>\n> — Як би ви могли потурбуватись про себе у такі моменти суму і безнадії?\n>\n> — Я не знаю, у той момент я пішла їсти шоколад і дивитись серіал, щоб хоч якось собі покращити настрій. Але все одно почувалась паршиво \U0001F629\n>\n> — А як би ви потурбувались про дорогу для вас людину коли вона засмучена?\n>\n> — Я б поспівчувала їй і намагалася б якось допомогти.\n>\n> — Чи могли б ви так само поспівчувати і допомогти собі у моменти, коли вам важко?\n>\n> — Не пробувала так робити…\n>\n> — Чи ви хотіли б спробувати і подивитись що вийде?\n\n- - -\n\n# Самоспівчуття (Self-compassion)\n\n## Ми як і інші заслуговуємо на співчуття до себе \U0001F49B\n\n![](/assets/uploads/0-uipx5m1dpzkuddei.jpeg \"Photo by Darius Bashar on Unsplash\")\n\n> Самоспівчуття означає, що ми доброзичливо і з розумінням ставимось до себе, коли стикаємось з особистими невдачами. Тобто, у складні моменти ми ставимось до себе як до доброго друга: помічаємо власні страждання, співпереживаємо собі і пропонуємо доброту та розуміння.\n\nЦя ідея була запропонована психологинею і дослідницею Крістін Нефф.*“На відміну від самооцінки, самоспівчуття не базується на оцінці себе. Ми відчуваємо співчуття до себе, не тому, що відповідаємо певним вимогам (гарні, розумні, успішні тощо), а тому що всі люди заслуговують на співчуття та розуміння. Це означає, що маючи співчуття до себе нам не потрібно бути кращими за інших, щоб почуватися добре.”*(Neff, n.d.)\n\n- - -\n\n![](/assets/uploads/0-hyblip2vpcmgjtw0.jpeg \"Photo by Guilherme Stecanella on Unsplash\")\n\n***“У мене низька самооцінка, що робити?”***— плекати ставлення до себе як до доброго друга:\n\n* **КРОК 1:**З доброзичливістю і розумінням звертати увагу на свої емоції, пам’ятаючи що нормально відчувати як позитивні так і негативні емоції. Для цього скористайтесь запитанням:***“Що я відчуваю зараз?”***. Якщо це неприємні почуття, усвідомлюємо їх і приймаємо що вони є. У цьому допоможуть наступні фрази:*“Це момент страждання”, “Я злюся зараз”, “Мені боляче/страшно/самотньо”, “Це стрес”*. (Neff, n.d.)\n* **КРОК 2:**Прийняти, що страждання — це частина життя.**Кожна людина стикалася зі стражданнями, адже це нашзагальнолюдський досвід**. Допоможуть наступні фрази:*“Я не один у своїх стражданнях”, “Інші люди теж так почуваються”, “Ми всі переживаємо складні моменти у житті”*. Ми як і інші заслуговуємо на підтримку і співчуття.\n* **КРОК 3:**Можемо спитати себе***“Чи можу я бути добрим(ою) до себе?”, “Як я можу виразити доброзичливість до себе?”, “Яких слів чи дотиків я потребую?”.***А також з уважністю досліджувати свої потреби в даний момент***“Чого я потребую зараз?”, “Чого б мені зараз хотілося?”.***\n* **КРОК 4:**Дати собі те, чого зараз потребуємо. Це можуть бути слова, які промовляють до нас, наприклад:*“Мені шкода, що тобі зараз важко”, “Ти впораєшся”, “Ти — достатньо добрий(а) — незалежно від результату”, “Ти цінніший(а) за будь-яку справу”, “Ти — вартий(а) любові”*. А також обійми, теплі дотики, прохання про підтримку — будь-що, що допоможе нам виразити співчуття, підтримку і любов до себе яких ми заслуговуємо, що б не трапилось.\n\n> Ми — ті, хто завжди з нами. Наші стосунки з собою — найважливіші для доброго самопочуття.\n\n*З теплом і любов’ю \U0001F49B,*\n\n*Олеся Бобруйко*\n\n- - -\n\n*\\* персонаж Аліса — це збірний образ, для зображення людей, які стикаються з вищезгаданими труднощами.*\n\n- - -\n\n## Джерела:\n\n* [https://self-compassion.org](<* https://self-compassion.org>)\n* [https://positivepsychology.com/self-compassion-self-love/](<* https://positivepsychology.com/self-compassion-self-love/>)\n\n- - -\n\nСподобалась стаття? Поділіться нею з друзями.\n\nЯкщо виникли питання, я радо відповім \U0001F33F\n\n- - -\n\n**Мої контакти:**\n\n**Facebook:** <https://www.facebook.com/psychologist.olesya.bobruyko>\n\n**Instagram:** <https://www.instagram.com/psychologist.olesya.bobruyko/>\n\n**Youtube:** <https://www.youtube.com/channel/UCax4hKxA_XE-rkvVFI4UJQQ?view_as=subscriber>\n\n✉️ : olesya.bobruyko@gmail.com\n\n☎️: +38 (099) 440 37 12\n\nБуду вдячна якщо підтримаєте мене на **Patreon:** <https://www.patreon.com/olesyabobruyko>"
    language: UK
    path: /articles/i-have-low-self-esteem
---
