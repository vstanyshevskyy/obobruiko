---
title: 4 етапи прощення
publishTime: 2021-10-18T15:39:29.207Z
content:
  - path: /articles/4-stages-of-forgiveness
    image_alt: Складені разом руки на животі жінки
    text: |-
      Прощення здається легким допоки воно не стосується нас. Багатьом людям
      складно прощати, бо здається що це разовий акт, але насправді прощення –
      це процес. Також побутує думка, що прощення можливе тільки на 100%, але й
      75%, 50% чи навіть 10% говорять про те, що людина знаходиться в процесі
      прощення.


      Поки ми не пробачили, ми ображаємось чи злимось на кривдника. Злитись – це
      нормально, злість – пильний охоронець наших потреб. Однак, якщо задавити
      злість на довгий період, ми стаємо втомлені, цинічні, відштовхуємо усе чи
      палаємо всередині. Це як джугом передавити руку і тримати надто довго.
      Тоді може утворитися гангрена і під загрозою вже весь організм. Тож так
      само як ми промиваємо рани, щоб вони не загноїлися, ми потребуємо й
      очищення від застарілих образ.


      Щоб істинно зцілитися, потрібно висловити усю правду, не тільки свої біль
      і жаль, а й шкоду, якої зазнала людина, злобу й огиду, яку відчувала, а
      також бажання покарати себе або помститися.


      Психоаналітикиня *Клариса Пінкола Естес у своїй книзі “Жінки, що біжать з
      вовками”* пропонує такі 4 етапи прощення.


      ## 1. Відійти – дати спокій


      Щоб почати прощати, потрібно на деякий час дати спокій своїй образі. На
      деякий час припинити думати про людину чи ситуацію. Це не означає кинути
      проблему як є, а радше взяти невелику відпустку. Таким чином ви вбережете
      себе від виснаження і зможете зміцнитись, впустивши іншу радість у життя.


      ## 2. Стерпіти – стриматися від покарання


      Другий етап полягає в тому щоб не думати про покарання і не робити нічого
      дрібного чи масштабного в цьому напрямку. Практика стримання корисна тим,
      що зосереджує проблему в одному місці і не дає їй розтікатися повсюди. Це
      не означає що потрібно осліпнути й утратити захисну пильність. Це означає
      подарувати ситуації дещицю благовоління і подивитися що буде.


      Стерпіти означає мати терпіння, опиратися, керувати своїми емоціями. Це
      сильні ліки. Докладіть максимум зусиль. Це режим очищення.


      ## 3. Забути – викреслити з пам’яті й відмовитися копатися в цьому


      Забути означає стерти з пам’яті й відмовитися копатись у старих образах –
      відпустити, послабити хватку, особливо щодо спогадів. Забути не означає
      виключити мозок. Свідоме забування передбачає відпустити подію, не
      наполягати на тому, щоб вона залишалася на передньому плані, а зняти її зі
      сцени й дозволити стати десь позаду.


      ## 4. Простити – викреслити борг


      Дуже важливо пам’ятати, що “остаточно” простити не означає здатися. Це
      свідоме рішення припинити носити в собі неприязнь, куди входить також
      пробачити борг і відмовитися від рішення помститися. Ви самі вирішуєте,
      коли прощати і за допомогою якого ритуалу відзначити цю подію.


      Хтось обирає повну амністію: звільняє людину від будь-яких виплат раз і
      назавжди. Інші зупиняються на варіанті відмовитися від залишку боргу: що
      було, те було; того що виплатили, – досить. Третя опція прощення –
      відпустити людину, навіть якщо вона взагалі нічого не повертала, ні в
      емоційному, ні в жодному іншому плані.
    title: 4 етапи прощення
    language: UK
    image: /assets/uploads/img_0909.jpg
    useWhiteForNav: false
---
