---
title: Як впоратись з тривогою про війну?
publishTime: 2022-02-17T12:43:58.238Z
content:
  - fbDescription: >-
      “До наступного тижня, якщо Путін не нападе” – цими словами клієнт завершив
      сьогоднішню сесію.  Я ще та боягузка. Новини останніх днів порядно
      підживили мою тривогу.  *Тривога* – нормальна реакція організму на можливу
      загрозу. Завдяки тривозі ми вижили як вид. З іншого боку, наша тривога не
      впливає на загальну ситуацію, але добряче виснажує нервову систему. То що
      з цим всім робити?
    path: /articles/how-to-cope-with-anxiety-about-war
    image_alt: дівчина стоїть задумана біля вікна
    text: >-
      > “До наступного тижня, якщо Путін не нападе” – цими словами клієнт
      завершив сьогоднішню сесію.


      Я ще та боягузка. Новини останніх днів порядно підживили мою тривогу.


      *Тривога* – нормальна реакція організму на можливу загрозу. Завдяки
      тривозі ми вижили як вид. З іншого боку, наша тривога не впливає на
      загальну ситуацію, але добряче виснажує нервову систему. То що з цим всім
      робити?


      - - -


      ## Непередбачуваність


      Коли нацисти атакували Великобританію – Лондон бомбили щоночі, як за
      розкладом. Надзвичайний стрес. А передмістя – десь раз на тиждень. Стрес
      менший, але і передбачуваність теж. У цей період фіксували різкий стрибок
      випадків захворювання на виразку як наслідок тривалого стресу. І частіше
      скаржились на неї саме жителі передмість.


      На третій місяць бомбардувань кількість захворювань на виразку зменшилася
      до звичного рівня. Люди адаптувались. Згадайте як ви почувались у 2014,
      коли Росія анексувала Крим чи у 2020, коли почалася пандемія. Який рівень
      стресу відчуваєте зараз з цього приводу?


      У нас є перевага, ми знаємо що відбувається навколо кордонів України і
      скоріш за все Росії не вдасться застати нас зненацька. Передбачуваність
      послаблює вплив стресогенного чинника. Ми можемо підготуватися до
      можливого нападу. Для когось це зробити запаси і шукати укриття в місті,
      хтось поїде на захід України чи навіть за кордон, а дехто вступить до лав
      територіальної оборони.


      Якщо складно обрати, як саме діяти, помічною може стати *“Техніка
      прийняття рішень”:*


      1. *Нагенеруйте* скільки зможете варіантів плану Б

      2. По черзі *зважте* переваги та недоліки кожного з них

      3. *Оберіть* варіант, який має найбільше вагомих для вас переваг


      Продуманий запасний план дозволить субʼєктивно зменшити відчуття
      невизначеності і почуватися більш впевнено, якщо настане *час Ч*.


      - - -


      ## Контроль


      У одному дослідженні, коли учасникам вмикали голосні звуки, вони відчували
      стрес, але стрес був меншим, коли вони одночасно жували гумку. Виявилось,
      що жування гумки знижує рівень стресу, послаблюючи сенсорну обробку
      подразника і пригнічуючи поширення стресової інформації до мережі стресу
      мозку. Інше дослідження виявило, що жування гумки знижує рівень кортизолу.


      > Ми не маємо впливу на “мавпу з гранатою”, але можемо *“жувати гумку”* –
      робити те, що залежить лише від нас. Фізична активність, навчання, власні
      проекти, читання книг, перегляд фільмів, прибирання і тд. Важливо, щоб це
      мало зміст саме для вас.


      - - -


      ## Вивільнення емоцій


      Американський фізіолог Джей Вайс виявив, що після того як щура піддати дії
      незначного електричного струму, він стресує, біжить на інший бік клітки,
      вмощується біля іншого щура… і кусає його щосили. Зміщена агресія
      внаслідок стресу чудово мінімізує негативні емоції.


      Люди теж часто вдаються до цього методу. Як в тому анекдоті, коли
      “керівник накричав на чоловіка, чоловік на жінку, жінка на дитину, а
      дитина копнула собачку, яка вкусила керівника”. Емоції потребують виходу,
      але трохи більш екологічного.


      ![соловік і жінка бʼються
      подушками](/assets/uploads/img_4573_compressed.jpg)


      #### Якщо вас переповнюють неприємні емоції:


      1. Випишіть або проговоріть те, що відчуваєте, що думаєте, які відчуття в
      тілі і що хочеться зробити. *Написання чи проговорювання слів включає
      лобну кору* – раціональну частину нашого мозку.

         > **Наприклад:** *“Я тривожусь через війну”* – емоції, *“я не знаю що робити”, “я не впораюсь”* – думки, *“я відчуваю напругу в тілі, стискаються кулаки”* – тіло, *“хочеться втекти”* – поведінка
      2. Запитайте себе:

         * Чи моє *життя* зараз *у небезпеці*?
         * Що *найгірше* може трапитись і як я з цим впораюсь?
         * Що я буду думати про цю ситуацію через *5 хвилин, 5 днів чи 5 років*?
      3. Щоб заспокоїти стресову реакцію:

         * Побігайте, поскачте як Джекі Чан, потанцюйте чи прогуляйтесь – будь-яка *помірна фізична активність* зніме напруження і знизить рівень кортизолу. А якщо “в труні ви бачили цей спорт”, то ляжте… і по черзі напружуйте та розслабляйте мʼязи, результат буде такий самий.
         * *Глибоко дихайте:* вдихайте, рахуючи до 5, і видихайте, рахуючи до 7. Зробіть хоча б 10 таких глибоких вдихів-видихів, це запустить парасимпатичну систему, яка відповідає за стан спокою.
         * *Поплачте*, так виділяються ендорфіни, природні знеболюючі мозку.
         * *Сміх* – найкращі *ліки від тривоги*, це теж завдяки ендорфінам. Посміятися з кимось, переглянути мемасіки чи послухати стендапи просто must have.
         * Проведіть *20 хв на природі*, дерево біля дому теж рахується – це істотно знижує рівень кортизолу.
      4. Щоденно поповнюйте енергію, щоб могти краще впоратися зі стресовими
      ситуаціями. 

         ![відро з дірками внизу](/assets/uploads/o-water-leak-facebook-2_compressed.jpg "Автор: David Johnston  |  Власник авторських прав: Getty Images")

      Уявіть що стрес – це *вода у відрі*. Тоді спорт, секс, сон, раціон, час
      для себе, час з іншими, гра, вдячність, інформаційна гігієна і будь-які
      приємні активності – це дірки внизу відра, які не дозволяють стресу
      переливатись через край.


      > Емоції – ключик до наших потреб і бажань. Прислухайтесь до себе, чого б
      вам зараз хотілося? Зробіть це.


      - - -


      ## Соціальна підтримка


      > “Якщо піддати примата дії якогось неприємного чинника, в його
      організмі активується стресова реакція. А якщо піддати його впливу цього
      самого чинника у присутності багатьох інших приматів, то... можливі
      варіанти. Якщо присутні примати є незнайомцями, стресова реакція
      загостриться. Якщо це друзі, інтенсивність стресової реакції
      зменшиться.”


      Соціальна підтримка *знижує рівень глюкокортикоїдів, кровʼяний тиск та
      активність симпатичної нервової системи*, а також *підвищує рівень
      окситоцину* – гормону привʼязаності.


      ![чоловік лоскоче жінку](/assets/uploads/img_4558_compressed.jpg)


      *Мережа соціальної підтримки* – це будь-хто з ким можна поговорити,
      посміятись, піти на каву чи в кіно, кому можна поплакатись, хто вислухає
      ваші переживання, потримає за руку, обійме, поцілує чи займеться з вами
      сексом. Це можуть бути різні люди, головне, щоб вони були.


      Ви можете *поглибити існуючі стосунки* – згадайте друзів, з якими давно не
      спілкувались, або *розпочати нові* – почніть волонтерити чи навчатися,
      заведіть собаку (будете знати усіх собачників на районі), запишіться на
      групові заняття чи групи підтримки. Соціальні мережі та сайти знайомств,
      теж до ваших послуг. А коли зовсім складно, то є психологи, гарячі лінії і
      телефони довіри.


      > Важливо спілкуватися з тими, з ким вам добре, і мінімізувати контакт з
      людьми, які виснажують.


      Розбудова мережі соціальної підтримки – це інвестиція у ваше фізичне,
      психічне здоровʼя та довголіття.


      - - -


      Отже, *протитривожний план* такий:


      1. “Сподіваємось на краще і готові до гіршого”

      2. “Жуємо гумку”

      3. Екологічно вивільняємо емоції

      4. Інвестуємо в мережу соціальної підтримки


      А що допомагає вам справлятися з тривогою? Що б ви додали до цього списку?


      - - -


      ## Дослідження брала звідси:


      1. Роберт Сапольські “Чому зебри не страждають на виразку”

      2.
      <https://www.sciencedirect.com/science/article/abs/pii/S0031938409000687?casa_token=ZYD_Ajl3NFMAAAAA:QGEz49VocbSq9QIFRW9NvBlMcM31nl5vFDdP9Jn7w333Ff4uUhBjG3etbrdzffcZkmwHJ_V5N2k>

      3.
      <https://journals.plos.org/plosone/article?id=10.1371/journal.pone.0057111>
    metaKeywords: >-
      війна страх війни тривога прийняти рішення війна здоровʼя психологія Як
      справитись з тривогою про можливу війну?
    metaDescription: >-
      “До наступного тижня, якщо Путін не нападе” – цими словами клієнт завершив
      сьогоднішню сесію.  Я ще та боягузка. Новини останніх днів порядно
      підживили мою тривогу.  *Тривога* – нормальна реакція організму на можливу
      загрозу. Завдяки тривозі ми вижили як вид. З іншого боку, наша тривога не
      впливає на загальну ситуацію, але добряче виснажує нервову систему. То що
      з цим всім робити?
    title: Як впоратись з тривогою про війну?
    language: UK
    image: /assets/uploads/img_4473_compressed.jpg
    useWhiteForNav: false
---
